<html>
<body>

<p align="center">
<strong>Contratto di licenza con gli
utenti finali di Western Digital</strong>
</p>
<p>
<strong>IMPORTANTE - LEGGERE CON ATTENZIONE. LA CLAUSOLA
VINCOLANTE DI ARBITRATO CONTENUTA NELL'ARTICOLO 10 DEL PRESENTE DOCUMENTO
IMPONE LA RISOLUZIONE CASO PER CASO DELLE CONTROVERSIE, LIMITA LA VOSTRA
FACOLTÀ DI CHIEDERE A UN TRIBUNALE UN PROVVEDIMENTO A VOI FAVOREVOLE E IL
VOSTRO DIRITTO DI ESSERE GIUDICATI DA UN GIUDICE E DA UNA GIURIA E COMPORTA LA
RINUNCIA AL VOSTRO DIRITTO DI PARTECIPARE AD AZIONI RISARCITORIE COLLETTIVE E
DI AVVALERSI DI ARBITRATI COLLETTIVI IN ALCUNE CONTROVERSIE.</strong>
</p>
<p>
Il presente Contratto di Licenza con gli
Utenti finali (“il presente Contratto”) è un contratto giuridico stipulato tra
Voi, in qualità di persona fisica o di azienda singola (“l’Utente”), e Western
Digital Technologies, Inc. e le sue società controllate e affiliate (collettivamente
“WDT”), per regolare il Vostro utilizzo del software, dei servizi e della
relativa documentazione online o in formato elettronico pubblicata, distribuita
o resa in altro modo disponibile da WDT (il software, il firmware, i servizi,
la documentazione ed eventuali aggiornamenti applicabili forniti da WDT sono
denominati collettivamente il “Software”), e ove pertinente il Vostro uso del
Software progettato per funzionare con i dispositivi e con i prodotti di WDT (i
“Dispositivi di WDT”). Qualora, tuttavia, il software o i servizi di WDT siano
associati a un contratto di licenza a sé stante, le clausole del suddetto
contratto di licenza a sé stante si applicheranno al Vostro utilizzo del
software o dei servizi di WDT applicabili.
</p>
<p>
<strong>INSTALLANDO, ATTIVANDO, COPIANDO O UTILIZZANDO IN
QUALSIASI MODO IL SOFTWARE VOI ACCETTATE DI ESSERE VINCOLATI DALLE CLAUSOLE DEL
PRESENTE CONTRATTO, ALLE QUALI È SUBORDINATA LA LICENZA CONCESSAVI DA WDT AI
SENSI DEL PRESENTE CONTRATTO, E DALLE REGOLE DI RISERVATEZZA DI WDT INCORPORATE
PER RIFERIMENTO NELL’ARTICOLO 5 DI SEGUITO RIPORTATO. LA MANCATA ACCETTAZIONE
DELLE CLAUSOLE DEL PRESENTE CONTRATTO E DEL REGOLAMENTO DI RISERVATEZZA DI WDT
COMPORTA IL DIVIETO DI INSTALLARE, ATTIVARE, COPIARE, O UTILIZZARE IL
SOFTWARE. </strong>
</p>
<p>
Fatto salvo il disposto dell'articolo 10
del presente Contratto, WDT potrà di volta in volta modificare il presente
Contratto, sebbene eventuali modifiche apportate al presente Contratto non
saranno da ritenersi vincolanti su di Voi se non previo esplicito consenso da
parte Vostra alle modifiche applicabili.
</p>
<p>
<strong>1.
CONCESSIONE DELLA LICENZA E LIMITAZIONI</strong>
</p>
<p>
Il Software non Vi viene venduto, bensì
concesso in licenza. Ferme restando le condizioni del presente Contratto, WDT
concede all'utente una licenza personale di utilizzo del Software per fini
personali o aziendali e di produzione di un numero ragionevole di copie
esclusivamente nella misura ragionevolmente necessaria ai fini dell'utilizzo
del Software secondo quanto previsto ai sensi del presente Contratto. La
licenza non è esclusiva, non è trasferibile, non può essere concessa in
sublicenza ed è revocabile.
</p>
<p>
Voi promettete e Vi impegnate a non fare e
a non consentire a terzi di fare quanto segue: (a) riprodurre il Software, ad
eccezione di quanto esplicitamente consentito nel presente articolo 1; (b)
modificare, adattare, convertire il Software o creare opere derivate dello
stesso; (c) tentare con qualsivoglia mezzo o modalità di aggirare o disattivare
il Software o alcune sue caratteristiche o funzioni, tra cui, a mero titolo
d'esempio, eventuali controlli degli accessi o meccanismi di protezione del copyright;
(d) tentare di scomporre, disaggregare, ricostruire il modello digitale del
Software o comunque cercare di carpirne il codice sorgente; (e) distribuire il
Software, gravarlo di oneri, venderlo, affittarlo, noleggiarlo, concederlo in
sublicenza, o comunque trasferirlo, pubblicarlo o divulgarlo ad altri; oppure
(f) rimuovere o alterare marchi, logotipi, copyright o altre avvertenze di
proprietà, legende, simboli o etichette interni o esterni al Software o
utilizzati in relazione al Software; o (g) utilizzare il Software con modalità
che agevolino la violazione dei diritti di Proprietà intellettuale di terzi,
tra cui a mero titolo d’esempio il copyright e i marchi, i segreti commerciali
e i brevetti, o delle leggi vigenti nei paesi applicabili, tra cui a mero titolo d’esempio le normative in materia di
calunnia, diffamazione, oscenità e illeciti contro la riservatezza.
</p>
<p>
<strong>2.
RISERVA DI
DIRITTI</strong>
</p>
<p>
Voi riconoscete che il Software è protetto
da copyright e da altri diritti di proprietà intellettuale ed esclusivi. WDT e
i suoi licenzianti esterni (i &quot;Licenzianti&quot;) si riservano tutti i
diritti sul Software, eccettuata la licenza espressamente concessavi
nell’articolo 1. Voi riconoscete che, eccettuata la licenza espressamente
concessavi nell’articolo 1, non Vi è concesso, ceduto o trasferito in relazione
al Software o su di esso alcun diritto, titolo, beneficio o licenza, anche
impliciti o in conseguenza di una preclusione o per altri motivi. Voi Vi
impegnate a non intraprendere iniziative che pregiudichino o mettano in
discussione in qualche modo i diritti di WDT o dei suoi Licenzianti sul
Software.
</p>
<p>
<strong>3.
UTILIZZO DI DISPOSITIVI NON-WDT</strong>
</p>
<p>
In alcuni casi, il Software può essere
utilizzato con dispositivi prodotti da società diverse da WDT (“Dispositivi
non-WDT”). L’utente prende atto del fatto che WDT non rilascia alcuna
dichiarazione o garanzia rispetto alla qualità o alle funzionalità di detti
Dispositivi non-WDT. L’utente riconosce
inoltre che WDT può prestare assistenza su alcuni Dispositivi non-WDT e non su
altri; WDT non garantisce in alcun modo che il Software sia, sarà o resterà
compatibile con i Dispositivi non-WDT applicabili.
</p>
<p>
<strong>4.
AGGIORNAMENTI E FUNZIONALITÀ AUTOMATICHE</strong>
</p>
<p>
Voi riconoscete che WDT non ha alcun obbligo di fornirvi
gli Aggiornamenti (come definiti di seguito) del Software. Tuttavia WDT potrà
di volta in volta pubblicare versioni aggiornate del Software, che potrà
collegarsi automaticamente via Internet ai server di WDT o di altri operatori
per controllare la disponibilità di aggiornamenti tra cui rettifiche di errori
di programma, correzioni e integrazioni, miglioramenti, funzioni aggiuntive o potenziate,
plug-in e nuove versioni (collettivamente, gli “Aggiornamenti”) nonché (a)
aggiornare automaticamente via Internet la versione del Software installata nel
Vostro dispositivo oppure (b) proporvi di scaricare gli Aggiornamenti
applicabili. Installando il Software senza disabilitare la ricerca automatica
di Aggiornamenti, ove prevista, Voi acconsentite a chiedere e ricevere
automaticamente da WDT o da altri operatori detti Aggiornamenti, ai quali si
applicheranno gli stessi termini e le condizioni che regolano il presente
Contratto.
</p>
<p>
<strong>5.
DATI RACCOLTI AUTOMATICAMENTE DA</strong>
WDT
</p>
<p>
Il Software potrà contenere funzionalità automatiche di comunicazione che
invieranno informazioni a WDT oppure ai suoi fornitori esterni incaricati
dell’analisi dei dati in relazione con il funzionamento del Software. Per
maggiori informazioni circa le modalità secondo le quali WDT e i suoi fornitori
esterni incaricati dell'analisi dei dati raccolgono e utilizzano le
informazioni fornite attraverso il Software si rimanda al Regolamento di
Riservatezza di WDT alla pagina web <a href="http://www.wd.com/en/company/corporateinfo/privacy.aspx">http://www.wd.com/en/company/corporateinfo/privacy.aspx</a> e incorporato al presente Contratto per
riferimento. Accettando le clausole del presente Contratto, Voi accettate le
clausole del Regolamento di Riservatezza di WDT. La mancata accettazione delle
clausole del Regolamento di Riservatezza comporta il divieto di utilizzare il
Software.
</p>
<p>
<strong>6.
INFORMAZIONI
RICHIESTE PER LA REGISTRAZIONE</strong>
</p>
<p>
WDT potrà chiedervi le informazioni necessarie per ultimare la procedura di
registrazione del Software o di un Dispositivo, compresi, a mero titolo
d’esempio, il Vostro nome, indirizzo e-mail, nome utente e password.
Comunicando tali informazioni Voi acconsentite alla loro raccolta e utilizzo da
parte di WDT per inviare messaggi non pubblicitari concernenti i Dispositivi di
WDT acquistati assieme al Software, tra cui gli avvisi di disponibilità di
Aggiornamenti, di richiami di prodotti o di problematiche attinenti alla
sicurezza. L'uso delle informazioni raccolte da WDT in relazione alla Vostra
procedura di registrazione o da Voi in altro modo fornite a WDT in relazione al
Software o ai Dispositivi di WDT sarà regolato dal suo Regolamento di
Riservatezza.
</p>
<p>
Acconsentite inoltre a mantenere la riservatezza del Vostro nome utente e
della Vostra password e ad assumerVi altresì la responsabilità derivante dalla
perdita, dal furto o da altra forma di distruzione dei dati in conseguenza
all’accesso al Vostro account effettuato tramite il Vostro nome utente e la
Vostra password
</p>
<p>
<strong>7.
CONTENUTI DI OPERATORI ESTERNI E
OPERATORI DI SERVIZI</strong>
</p>
<p>
Durante l'utilizzo del Software potrebbe
esservi consentito di scaricare e utilizzare software di terzi o di collegarvi
a contenuti di operatori esterni accessibili tramite il Software (tali software
e contenuti di terzi sono denominati collettivamente i &quot;Contenuti di
operatori esterni&quot;). Voi riconoscete che tutti i Contenuti di operatori
esterni appartengono ai rispettivi proprietari e potrebbero essere protetti da
copyright e da altri diritti di proprietà intellettuale. È vietato utilizzare i
Contenuti di Operatori esterni con modalità non autorizzate dal relativo fornitore
di servizi (il “Fornitore di servizi”) o dal proprietario dei Contenuti. Voi
siete consapevoli che per accedere o per usufruire del diritto di accesso a e
utilizzare taluni Contenuti di Operatori esterni potrebbe essere necessario
stipulare altri contratti separati con un Fornitore di servizi o con
l’Operatore esterno proprietario di quei contenuti, oppure attenersi ai termini
e alle condizioni d'uso di un altro Fornitore di servizi. Sarà Vostro dovere assicurarvi che
l'accesso a, la riproduzione, la visualizzazione o in ogni caso l'utilizzo dei
Contenuti di Operatori esterni legati all'utilizzo del Software da parte Vostra
non violi i diritti di proprietà intellettuale di terzi.
</p>
<p>
<strong>8.
LIMITAZIONE
DELLA GARANZIA</strong>
</p>
<p>
IL SOFTWARE VI VIENE FORNITO NELLO STATO IN CUI
SI TROVA, SENZA GARANZIE DI ALCUN TIPO. NELLA MISURA MASSIMA CONSENTITA DALLE
LEGGI VIGENTI, WDT E I SUOI LICENZIANTI ESCLUDONO QUALSIASI GARANZIA ESPLICITA
O IMPLICITA, TRA CUI A MERO TITOLO D’ESEMPIO OGNI GARANZIA IMPLICITA DI
COMMERCIABILITÀ, IDONEITÀ PER UNO SCOPO PARTICOLARE E NON VIOLAZIONE DEI
DIRITTI DI PROPRIETÀ INTELLETTUALE DI TERZI O ASSENZA DI VIRUS ED EVENTUALI
GARANZIE RELATIVE ALLA SICUREZZA, AFFIDABILITÀ O ALLO STATO DI AGGIORNAMENTO
DEL SOFTWARE. WDT NON GARANTISCE CHE IL SOFTWARE CORRISPONDERÀ ALLE VOSTRE
ESIGENZE NÉ CHE SIA ESENTE DA ERRORI. WDT NON GARANTISCE CHE L'UTILIZZO DEL
SOFTWARE SIA CONTINUATIVO O PRIVO DI INTERRUZIONI E WDT NON POTRÀ ESSERE
RITENUTA RESPONSABILE NÉ PERSEGUIBILE PER EVENTUALI INTERRUZIONI O SOSPENSIONI
DELLE TRASMISSIONI DA O VERSO IL SOFTWARE. TUTTI I RISCHI RELATIVI ALL'UTILIZZO
O AL FUNZIONAMENTO DEL SOFTWARE SARANNO A VOSTRO CARICO. VOI RICONOSCETE E
ACCETTATE CHE I SOFTWARE, I CONTENUTI O I DATI SCARICATI O IN QUALSIASI MODO
RICONDUCIBILI ALL'UTILIZZO DEL SOFTWARE SONO OTTENUTI PER VOSTRA DECISIONE A
VOSTRO RISCHIO E CHE VOI SARETE GLI UNICI RESPONSABILI DI EVENTUALI DANNI
SUBITI DAI VOSTRI COMPUTER, DISPOSITIVI, SISTEMI INFORMATICI O RETI, COMPRESI,
A MERO TITOLO D’ESEMPIO, LA PERDITA O IL DANNEGGIAMENTO DEI DATI. LA SUDDETTA
LIMITAZIONE DELLA GARANZIA NON MODIFICHERÀ, INTERPRETERÀ O CAMBIERÀ LA GARANZIA
RELATIVA AL VOSTRO EVENTUALE UTILIZZO DEI DISPOSITIVI DI WDT.
</p>
<p>
WDT NON RILASCIA ATTESTATI NÉ GARANZIE SUI
CONTENUTI DI OPERATORI ESTERNI, SU DISPOSITIVI NON-WDT O SU AZIONI O OMISSIONI
DI FORNITORI DI SERVIZI O SUI PROPRIETARI DI CONTENUTI DI TERZI. WDT NON È RESPONSABILE DELLA VERIFICA O DELLA
VALUTAZIONE DEI CONTENUTI, DELL'ACCURATEZZA, DELLA COMPLETEZZA, DELLO STATO DI
AGGIORNAMENTO, DELLA VALIDITÀ, CONFORMITÀ AI COPYRIGHT, LEGALITÀ, MORALITÀ,
QUALITÀ O DI EVENTUALI ALTRI ASPETTI DEI CONTENUTI DI OPERATORI ESTERNI. WDT, I
RELATIVI FUNZIONARI E LE RELATIVE SOCIETÀ CONTROLLATE E AFFILIATE NON
GARANTISCONO O SOSTENGONO NÉ ASSUMONO NÉ ASSUMERANNO ALCUNA RESPONSABILITÀ
RISPETTO A VOI O SOGGETTI TERZI IN RELAZIONE AI CONTENUTI O AI SITI WEB DI
OPERATORI ESTERNI, O A EVENTUALI ALTRI MATERIALI, PRODOTTI O SERVIZI DI
OPERATORI ESTERNI ACCESSIBILI TRAMITE IL SOFTWARE. LADDOVE SCEGLIATE DI
UTILIZZARE O ACCEDERE AI CONTENUTI DI OPERATORI ESTERNI TRAMITE IL SOFTWARE,
DETTA SCELTA VERRÀ EFFETTUATA SU VOSTRA INIZIATIVA, E VOI SARETE RESPONSABILI
DELLA CONFORMITÀ ALLE LEGGI VIGENTI, TRA CUI, A MERO TITOLO D'ESEMPIO, ALLE
LEGGI LOCALI VIGENTI E ALLE LEGGI IN MATERIA DI RISERVATEZZA E RACCOLTA DEI
DATI.
</p>
<p>
<strong>9.
LIMITAZIONE
DELLA RESPONSABILITÀ</strong>
</p>
<p>
NELLA MISURA MASSIMA CONSENTITA DALLE LEGGI VIGENTI, IN
NESSUN CASO WDT O I SUOI LICENZIANTI SARANNO RITENUTI RESPONSABILI DI DANNI
EMERGENTI, ACCESSORI, INDIRETTI, SPECIALI, PUNITIVI O DI ALTRO TIPO, TRA CUI A
MERO TITOLO D’ESEMPIO I DANNI PER LUCRO CESSANTE, INTERRUZIONE DI ATTIVITÀ,
PERDITA DI DATI, GUASTI E MALFUNZIONAMENTO DEL SISTEMA INFORMATICO, NONCHÉ
DELLE ALTRE PERDITE ECONOMICHE ATTINENTI O RICONDUCIBILI AL PRESENTE CONTRATTO, ALL'UTILIZZO DEL SOFTWARE O DEI DISPOSITIVI DI WDT O ALL’IMPOSSIBILITÀ DI UTILIZZARLI, AI CONTENUTI DI OPERATORI ESTERNI O A EVENTUALI DISPOSITIVI NON-WDT, ANCHE QUALORA
WDT FOSSE STATA INFORMATA DELLA POSSIBILITÀ DI SUBIRE TALI DANNI. VOI POTRESTE
NON ESSERE SOGGETTI ALLA SUDDETTA LIMITAZIONE IN ALCUNI PAESI CHE NON
CONSENTONO L'ESCLUSIONE O LA LIMITAZIONE DELLE RESPONSABILITÀ PER I DANNI
INDIRETTI O ACCESSORI. IN NESSUN CASO LA RESPONSABILITÀ TOTALE DI WDT IN RELAZIONE
A TUTTI I DANNI CORRELATI AL PRESENTE CONTRATTO O AL SOFTWARE POTRÀ
SUPERARE L’IMPORTO DI USD 25. LE PRECEDENTI CLAUSOLE DI LIMITAZIONE, ESCLUSIONE
E RICUSAZIONE DELLA RESPONSABILITÀ SI APPLICHERANNO NELLA MISURA MASSIMA
CONSENTITA DALLE LEGGI VIGENTI, ANCHE SE IL RIMEDIO GIURIDICO NON RAGGIUNGESSE
IL SUO OBIETTIVO PRIMARIO.
</p>
<p>
WDT NON SARÀ RESPONSABILE NÉ PERSEGUIBILE PER EVENTUALI INFEZIONI del
vostro sistema informatico, CONTAGI O DANNI SUBITI DALLO STESSO, NÉ PER
RITARDI, IMPRECISIONI, ERRORI OD OMISSIONI CAUSATI DAL VOSTRO UTILIZZO DEL
SOFTWARE O dei dispositivi di wdt RICONDUCIBILI A TALE UTILIZZO. IL SOFTWARE
NON È ADATTO ALL’USO IN CENTRALI NUCLEARI, NEI SISTEMI DI COMUNICAZIONE O DI NAVIGAZIONE
AEREA O IN STRUMENTI DI CONTROLLO DEL TRAFFICO AEREO, NÉ IN QUALSIASI ALTRA
MACCHINA IN CIRCOSTANZE IN CUI L’AVARIA DEL SOFTWARE POTREBBE CAUSARE DECESSI,
LESIONI CORPORALI O GRAVI DANNI FISICI O AMBIENTALI.
</p>
<p>
<strong>10.
CONTROVERSIE,
ARBITRATI INDIVIDUALI VINCOLANTI E RINUNCIA AD AZIONI RISARCITORIE E ARBITRATI
COLLETTIVI</strong>
</p>
<p>
<strong>10.1
Controversie.</strong> Le clausole del presente articolo 10 si
applicheranno a tutte le Controversie tra Voi e WDT. Ai fini del presente articolo 10 e ferme
restando le eccezioni indicate nel presente articolo 10.1, l’espressione
“Controversia”, che sarà interpretata in modo da conferirle il significato più
ampio consentito dalla legge, indicherà tutte le controversie, le
rivendicazioni e i procedimenti giudiziari intentati tra Voi e WDT in relazione
a contratti, garanzie, dichiarazioni fuorvianti, frodi, fatti illeciti, fatti
illeciti dolosi, leggi, regolamenti, ordinanze o altre norme di legge o
equitative attinenti o legati al Software, ai Dispositivi di WDT, al presente
Contratto o ad altre transazioni intercorse tra Voi e WDT. <strong>VOI E
WDT CONVENITE CHE L’ESPRESSIONE “CONTROVERSIA”, COME DEFINITA NEL PRESENTE
CONTRATTO, NON COMPRENDERÀ ALCUNA RIVENDICAZIONE O CAUSA PETENDI DA PARTE
VOSTRA O DI WDT PER (A) APPROPRIAZIONE INDEBITA DI SEGRETI COMMERCIALI, (B)
VIOLAZIONE DI BREVETTI, (C) VIOLAZIONE O ABUSO DI COPYRIGHT E (D) VIOLAZIONE O
USO LESIVO DI MARCHI ALTRUI. INOLTRE, FERMO RESTANDO
L'ARTICOLO 10.6, VOI ACCETTATE CHE UN TRIBUNALE, E NON UN ARBITRO, POSSA
STABILIRE SE UNA RIVENDICAZIONE RIENTRI IN UNA DELLE SUDDETTE ECCEZIONI.</strong>
</p>
<p>
<strong>10.2
Arbitrato vincolante.</strong>
Inoltre Voi e WDT convenite quanto segue: (a) di risolvere con
arbitraggi tutte le Controversie tra le parti attinenti alle clausole del
presente Contratto; (b) che il presente Contratto formalizza una transazione
commerciale tra Stati; (c) che l’interpretazione e l’applicazione del presente
articolo 10 sono disciplinate dalla Legge federale sugli arbitrati o Federal
Arbitration Act (9 U.S.C. §1 e segg.); e (d) che il presente articolo 10
resterà in vigore anche dopo l’estinzione del presente Contratto. <strong>ARBITRATO SIGNIFICA: RINUNCIARE AL DIRITTO
DI ESSERE GIUDICATI DA UN GIUDICE E DA UNA GIURIA IN UN PROCEDIMENTO
GIUDIZIARIO E ACCETTARE LA LIMITAZIONE DEI MOTIVI DI APPELLO.</strong> L’arbitro
potrà aggiudicarvi gli stessi danni che vi attribuirebbe un tribunale
competente ordinario e potrà adottare provvedimenti dichiarativi o ingiuntivi
solo a favore del presentatore dell’istanza e solo nella misura necessaria a
soddisfare la specifica richiesta di tale parte. Inoltre, in alcuni casi,
i costi dell'arbitrato potrebbero superare i costi di una causa e il diritto
alle indagini potrebbe essere soggetto a maggiori limitazioni in caso di
arbitrato piuttosto che presso un tribunale. La decisione dell’arbitro sarà inappellabile
e potrà essere resa esecutiva da qualsiasi tribunale con competenza
giurisdizionale sulle parti in causa.
</p>
<p>
<strong>10.3
Tribunali competenti per le cause di
modesta entità.</strong> Fermo restando quanto sopra, potrete
intentare singoli procedimenti giudiziari nei tribunali competenti per le cause
di modesta entità del Vostro Stato o comune se il procedimento è trattato solo
in quel tribunale.
</p>
<p>
<strong>10.4
Avviso di
Controversia.</strong> In caso di
Controversia, Voi o WD dovrete come primo adempimento inviare all’altra parte
un avviso di Controversia contenente una dichiarazione scritta indicante il
nome, l’indirizzo e le coordinate di contatto della parte mittente, i fatti
all’origine della Controversia e il provvedimento richiesto (“l’Avviso di
Controversia”). L'Avviso di Controversia a WDT dev’essere indirizzato come
segue: Western Digital Technologies, Inc., ATTN: Legal Department, 3355
Michelson Drive, Suite 100, Irvine, CA 92612, U.S.A. (“l’indirizzo dell’Avviso
a WDT”). L'Avviso di Controversia Vi
sarà inviato con lettera raccomandata all’indirizzo più recente presente nei
registri di WDT o a noi noto. Qualora WDT e Voi non raggiungiate un accordo per
risolvere la Controversia entro sessanta (60) giorni dalla ricezione
dell’Avviso di Controversia, Voi o WDT potrete ricorrere a un arbitrato con le
modalità indicate nel presente articolo 10. Dopo l’invio e la ricezione
dell’Avviso di Controversia, entrambe le parti si impegnano ad agire in buona
fede per tentare di risolvere la Controversia prima che inizi l’arbitrato.
</p>
<p>
<strong>10.5
RINUNCIA AD AZIONI RISARCITORIE
COLLETTIVE E ARBITRATI COLLETTIVI. VOI E
WDT CONVENITE CHE CIASCUNA PARTE POTRÀ INTRAPRENDERE CONTROVERSIE CONTRO
L’ALTRA SOLO A TITOLO INDIVIDUALE E NON COME ATTORE O PARTECIPANTE IN
PROCEDIMENTI CONFIGURABILI COME COLLETTIVI O TRAMITE RAPPRESENTANTI, COMPRESE A
MERO TITOLO D’ESEMPIO LE AZIONI RISARCITORIE COLLETTIVE A LIVELLO FEDERALE O IN
SINGOLI STATI O GLI ARBITRATI COLLETTIVI. PERTANTO, COME PREVISTO DALLE
PROCEDURE ARBITRALI DESCRITTE IN QUESTO ARTICOLO, LE RIVENDICAZIONI DI PIÙ
PARTI NON POTRANNO ESSERE UNIFICATE O ACCORPATE IN UN SOLO ARBITRATO SENZA IL CONSENSO SCRITTO DI TUTTE LE PARTI COINVOLTE
NELLA PROCEDURA ARBITRALE.</strong>
</p>
<p>
<strong>10.6
Procedura
arbitrale.</strong> L’arbitrato, se una parte deciderà
di ricorrervi, sarà disciplinato dalle regole della JAMS vigenti alla data
d’inizio dell’arbitrato (le “Regole di JAMS”), consultabili nella pagina web <a href="http://www.jamsadr.com">http://www.jamsadr.com</a> o
chiamando il numero 1-800-352-5267, nonché dalle disposizioni del presente
Contratto. In caso d’incompatibilità tra le Regole della JAMS e le disposizioni
del presente Contratto, faranno fede queste ultime. Durante l’arbitrato
Voi potrete avvalervi di tutti i rimedi giuridici messi a Vostra disposizione
dalle leggi federali, statali o locali. Tutte le Controversie saranno risolte
da un solo arbitro neutrale ed entrambe le parti avranno una ragionevole
opportunità di partecipare alla sua nomina. L'arbitro dovrà attenersi alle
clausole del presente Contratto. L'arbitro, e non eventuali corti o organismi
federali, statali o locali, vanterà l'autorità esclusiva di risolvere tutte le
controversie derivanti da o correlate all'interpretazione, all'applicabilità e
alla composizione del presente Contratto, tra cui, a mero titolo d'esempio,
eventuali rivendicazioni relative all'inefficacia o all'annullabilità
dell'intero Contratto o di parte dello stesso. Ferma restando questa ampia
delega di autorità all'arbitro, un tribunale potrà stabilire se una
rivendicazione o causa petendi siano relative a (a) appropriazione indebita di
segreti commerciali, (b) violazione di brevetti, (c) violazione o abuso di
copyright o (d) violazione o uso lesivo di merchi altrui, esclusi dalla
definizione di &quot;Controversie&quot; di cui all'articolo 10.1. L'arbitro
sarà autorizzato ad adottare provvedimenti che potrebbero essere adottati da un
tribunale ai sensi di legge o secondo equità. Il lodo dell'arbitro sarà
vincolante sulle parti e potrà essere presentato quale sentenza presso
qualsivoglia tribunale di giurisdizione competente. Sarà Vostra facoltà partecipare telefonicamente
alle sedute dell’arbitrato. Le sedute dell’arbitrato non condotte
telefonicamente si svolgeranno, a Vostra scelta, in un luogo ragionevolmente
raggiungibile dalla Vostra residenza principale oppure nella Contea di Orange
in California.
</p>
<p>
(a)
Inizio
della Procedura arbitrale. Se Voi o
WDT deciderete di ricorrere a un arbitrato per risolvere una Controversia,
entrambe le parti convengono di seguire la seguente procedura:
</p>
<p>
(i)
Redigere una Richiesta di Arbitrato. La Richiesta deve
comprendere una descrizione della Controversia e l’importo dei danni di cui si
chiede il risarcimento. Il facsimile della Richiesta è disponibile nel sito web
<a href="http://www.jamsadr.com">http://www.jamsadr.com</a> (la
“Richiesta di Arbitrato”).
</p>
<p>
(ii)
Inviare la Richiesta di Arbitrato in triplice copia e la
relativa tariffa di presentazione della domanda a:
</p>
<p>
JAMS<br>
500 North State College Blvd., Suite 600<br>
Orange, CA 92868, U.S.A.
</p>
<p>
(iii)
Inviare una copia della Richiesta di Arbitrato all’altra
parte, allo stesso indirizzo dell’Avviso di Controversia o ad un altro indirizzo
concordato tra le parti.
</p>
<p>
(b)
Dibattimenti. In tutti i tipi di dibattimento l’arbitro
spiegherà in una decisione scritta le motivazioni e le conclusioni alla base
dell’eventuale lodo. Nel corso dell’arbitrato, l’ammontare di qualsiasi
proposta di accordo stragiudiziale di WDT sarà comunicato all’arbitro solo dopo
che quest’ultimo avrà stabilito l’eventuale importo spettante a Voi o a WDT.
Nel corso dell'arbitrato saranno ammessi le indagini e lo scambio di
informazioni attinenti alla Controversia, purché non tutelate dal segreto
professionale. Le parti rispetteranno il carattere riservato della procedura
arbitrale e del lodo, salvo nella misura necessaria alla predisposizione o
conduzione della relativa udienza di merito, o salvo ove necessario in relazione
a un procedimento volto all’individuazione di un rimedio giuridico in via
pregiudiziale o in relazione all’impugnazione di un lodo arbitrale o
dell’applicazione dello stesso o, infine, salvo quanto diversamente disposto
dalle norme di legge o da una decisione giurisdizionale.
</p>
<p>
(c)
Costi
dell'Arbitrato. WDT Vi pagherà,
o se del caso Vi rimborserà, tutte le spese di deposito della documentazione
presso JAMS, i costi amministrativi e gli onorari degli arbitri in tutti gli
arbitrati iniziati (da Voi o da WDT) conformemente alle clausole del presente
Contratto.
</p>
<p>
(d)
Lodo
a Vostro favore. Nelle
Controversie in cui Voi chiederete o WDT chiederà il risarcimento di danni fino
a USD 75.000, esclusi gli onorari degli avvocati e le spese, se il lodo a Voi
favorevole Vi attribuirà una somma maggiore dell’eventuale ultima proposta
scritta di WDT, per chiudere la Controversia WDT farà quanto segue: (i) Vi
pagherà l’importo maggiore tra USD 1.000 e la somma attribuitavi dal Lodo; (ii)
Vi verserà il doppio del ragionevole onorario da Voi pagato al Vostro avvocato;
e (iii) Vi rimborserà le ragionevoli spese (compresi gli onorari e i costi dei
periti) sostenute dal Vostro avvocato per svolgere indagini sulla Controversia
oggetto dell’arbitrato e per preparare la relativa difesa legale. Salvo diversi
accordi scritti tra Voi e WDT, l’arbitro stabilirà l’ammontare degli onorari,
dei costi e delle spese a carico di WDT ai sensi del presente articolo 10.6(d).
</p>
<p>
(e)
Onorari
degli Avvocati. WDT non chiederà
il rimborso degli onorari e delle spese dei propri avvocati negli arbitrati
iniziati nell’ambito di Controversie relative al presente Contratto. Il diritto
al rimborso degli onorari degli avvocati e delle spese conferitovi dal
precedente articolo 10.6(d) non limita il Vostro diritto di ottenere lo stesso
rimborso previsto dalla legge vigente; ciononostante il lodo arbitrale non
potrà attribuirvi entrambi i rimborsi degli onorari e delle spese degli
avvocati.
</p>
<p>
(f)
Non
adesione all'arbitrato. Potrete
scegliere di non aderire alla procedura (ossia di escludervene) di arbitrato
individuale, inappellabile e vincolante e di non rinunciare alle procedure di
azione risarcitoria e tramite rappresentanti descritte nel presente Contratto,
inviando entro trenta (30) giorni dal Vostro consenso al presente Contratto
(compresi, a mero titolo d’esempio, l'acquisto, lo scaricamento e
l’installazione del Software e gli altri utilizzi leciti dei Dispositivi, dei
prodotti e dei servizi di WDT) una lettera all’indirizzo utilizzato per gli
Avvisi diretti a WDT, in cui saranno indicati (i) il Vostro nome, (ii)
l’indirizzo postale e (iii) la richiesta di non aderire alla procedura di
arbitrato individuale, inappellabile e vincolante e di non rinunciare alle
procedure di azione risarcitoria e tramite rappresentanti di cui al presente
articolo 10. Se deciderete di non aderire con la procedura precedentemente
descritta, tutte le altre clausole resteranno valide, compreso l’obbligo di
inviare un avviso prima della controversia.
</p>
<p>
<strong>10.7
Modifica
dell'articolo 10.</strong> Nonostante qualsiasi
disposizione contraria nel presente Contratto, Voi e WDT convenite che in caso
di future modifiche da parte di WDT della procedura di risoluzione delle
controversie e delle disposizioni sulla rinuncia alle azioni risarcitorie
collettive di cui al presente Contratto (esclusi i cambiamenti d’indirizzo di
WDT), WDT otterrà il Vostro consenso alla modifica applicabile. Laddove non
acconsentiate alle modifiche applicabili, Voi accettate di sottoporre ad
arbitraggio le Controversie tra le parti con le modalità indicate dal presente
articolo 10.
</p>
<p>
<strong>10.8
Invalidità
parziale.</strong> Qualsivoglia disposizione del
presente articolo 10 eventualmente ritenuta inapplicabile sarà espunta dalle
altre clausole del Contratto, che resteranno pienamente valide ed efficaci.
Quanto sopra non si applicherà al divieto di azioni risarcitorie collettive o
tramite rappresentanti di cui all’articolo 10.5; se l’articolo 10.5 sarà
ritenuto inapplicabile, l’intero articolo 10 (ma solo l’articolo 10) sarà
considerato invalido e inefficace.
</p>
<p>
<strong>11.
LIMITAZIONI DEI
DIRITTI STABILITE DAL GOVERNO STATUNITENSE</strong>
</p>
<p>
Il Software è un software per computer
commerciale, secondo la definizione del termine contenuta in 48 C.F.R.
§2.101. Conseguentemente, qualora l’utente sia un ente governativo statunitense
o un collaboratore esterno di quest’ultimo, esso sarà titolare solamente dei
diritti sul Software che vengono concessi a tutti gli altri utenti finali ai
sensi della licenza, conformemente alle disposizioni contenute (a) da 48 C.F.R.
§227.7201 fino a 48 C.F.R. §227.7204, per quanto riguarda il Dipartimento della
Difesa e i relativi collaboratori esterni, o (b) in 48 C.F.R. §12.212, per
quanto riguarda tutti gli altri enti governativi statunitensi che siano
licenziatari e i relativi collaboratori esterni.
</p>
<p>
<strong>12.
LIMITAZIONI ALLE
ESPORTAZIONI E ALLE IMPORTAZIONI</strong>
</p>
<p>
WDT non garantisce l’idoneità del Software
per l'utilizzo nel paese in cui Voi siete residenti. Voi prendete atto che il
Software e le informazioni o la tecnologia su cui esso si basa non potranno
essere scaricati o comunque esportati o riesportati in uno dei paesi o delle
regioni (né a persone ivi residenti o che ne sono cittadini) soggetti
all'embargo commerciale deciso dagli Stati Uniti (attualmente Iran, Cuba,
Siria, Corea del Nord, Sudan e la regione della Crimea), né potranno essere
destinati a persone figuranti nell’Elenco delle Parti interessate del governo
degli Stati Uniti, tra cui l'elenco denominato “Specially Designated Nationals”
redatto dal Ministero del Tesoro degli Stati Uniti o negli elenchi denominati
“Denied Persons List” ed “Entity List” pubblicati dal Dipartimento del
Commercio degli Stati Uniti. Utilizzando il Software Voi accettate le suddette
limitazioni e dichiarate e garantite sia di non trovarvi in tali paesi, sia di
non essere sotto il controllo di loro cittadini o residenti o di persone
incluse nei suddetti elenchi e accettate di non utilizzare il Software
nell'ambito di attività direttamente o indirettamente correlate alla
proliferazione di armi di distruzione di massa, fatta eccezione per i casi
previsti dalle leggi e dai regolamenti vigenti. Inoltre Voi prendete atto
che l'esportazione e l'importazione di alcune funzionalità del Software, come
il criptaggio o l'autenticazione, potrebbero essere soggette a limitazioni.
Sarà Vostra responsabilità attenervi a tutte le limitazioni e le normative
vigenti.
</p>
<p>
<strong>13.
RISARCIMENTI</strong>
</p>
<p>
Voi vi impegnate a risarcire, difendere in
giudizio e tenere indenni WDT e i suoi Licenzianti da qualsivoglia
responsabilità, risarcimento di danni, rivendicazione, sanzione e spesa causati
da Vostre violazioni del presente Contratto.
</p>
<p>
<strong>14.
RISOLUZIONE DEL
CONTRATTO</strong>
</p>
<p>
Fermi restando gli altri diritti di WDT,
WDT avrà la facoltà di risolvere con effetto immediato il presente Contratto,
compresa, a mero titolo d’esempio, la chiusura di qualsivoglia account utente
associato al Software, con o senza preavviso qualora WDT ritenga che Voi non
ottemperiate agli obblighi da esso impostivi. Dopo la risoluzione del Contratto
Voi dovrete interrompere immediatamente ogni utilizzo del Software e
distruggerne tutte le copie.
</p>
<p>
<strong>15.
CESSIONE DEL
CONTRATTO</strong>
</p>
<p>
Voi non potrete cedere o comunque trasferire ad
altri il presente Contratto o il Software né con atti giuridici né con altre
modalità.
</p>
<p>
<strong>16.
SOFTWARE OPEN
SOURCE</strong>
</p>
<p>
Il Software concesso in licenza ai sensi del presente
Contratto può comprendere un software cosiddetto &quot;Open Source&quot; (ossia
un software per computer distribuito in base a licenze secondo cui il codice
informatico può essere condiviso, visualizzato e modificato dal pubblico). Le
limitazioni di cui agli articoli 1, 2, 14 e 15 del presente Contratto si
applicano ai software Open Source interessati solo se e nella misura in cui
tali limitazioni non siano incompatibili con le altre condizioni della licenza
(o delle licenze) di ciascun software Open Source. Nella misura necessaria al
rispetto dei termini e delle condizioni di cui alle rispettive licenze dei
software Open Source, WDT rende disponibile la parte interessata del codice
informatico del Software alla pagina web <a href="http://support.wdc.com/">http://support.wdc.com/</a>
per un periodo minimo di tre anni dalla consegna del Software da parte di WDT.
WDT non fornisce alcuna assistenza in relazione al software Open Source.
</p>
<p>
<strong>17.
ASSISTENZA</strong>
</p>
<p>
In caso di dubbi concernenti il Software, si prega di
visitare il forum di assistenza di WDT nella pagina web <a href="http://support.wdc.com/">http://support.wdc.com/</a>,
oppure di inviare un’e-mail all'assistenza clienti di WDT dal modulo
disponibile nella pagina web <a href="http://wdc.custhelp.com/app/ask/">http://wdc.custhelp.com/app/ask/</a>.
</p>
<p>
<strong>18.
ACCORDO INTEGRALE</strong>
</p>
<p>
Il presente Contratto esprime l'accordo integrale
tra le parti sugli argomenti in esso trattati e sostituisce tutti gli accordi
verbali o scritti precedenti o ancora in corso.
</p>
<p>
<strong>19.
DIRITTO APPLICABILE E FORO
ESCLUSIVO DI COMPETENZA IN CASO DI CONTROVERSIE</strong>
</p>
<p>
Fatto salvo l'articolo 10, il presente Contratto
sarà regolato dalle leggi dello Stato della California e non terrà conto delle
disposizioni sui conflitti di legge. Se in una Controversia le disposizioni
dell’articolo 10 saranno inapplicabili o scisse dal resto del presente
Contratto per decisione di un tribunale competente, oppure se preferirete
avvalervi della clausola di non adesione prevista dall’articolo 10, Voi e WDT
accettate la competenza esclusiva dei tribunali statali e federali della Contea
di Orange in California.
</p>
<p>
<strong>20.
CONVENZIONE DELLE
NAZIONI UNITE SUI CONTRATTI DI COMPRAVENDITA INTERNAZIONALE DI MERCI</strong>
</p>
<p>
Il presente Contratto non sarà disciplinato dalla
Convenzione delle Nazioni Unite sui Contratti di compravendita internazionale
di merci.
</p>
<p>
<strong>21.
INVALIDITÀ PARZIALE E RINUNCIA</strong>
</p>
<p>
Ai sensi dell'articolo 10.7 del presente Contratto, se
qualsiasi clausola del presente Contratto fosse ritenuta illegale o
inapplicabile da un tribunale competente, la clausola interessata sarà
modificata nella misura necessaria a renderla applicabile senza alternarne le
finalità ovvero, se le modifiche in questione non saranno possibili, sarà
espunta dal Contratto, le cui altre disposizioni resteranno pienamente valide
ed efficaci. Le singole deroghe a qualsivoglia termine o condizione del
presente Contratto o le singole accettazioni di sue violazioni non
costituiranno dei precedenti per altre successive deroghe o accettazioni di
violazioni.
</p>
<p>
<strong>22.
SOPRAVVIVENZA</strong>
</p>
<p>
Gli articoli 2, 8, 9, 10, 13 e 19 del presente Contratto
ed eventuali altre disposizioni del presente Contratto che richiedono o
prevedono adempimenti dopo la sua estinzione resteranno in vigore anche dopo la
fine del presente Contratto.
</p>
<p>
<strong>23.
INADEMPIMENTO
SCUSATO</strong>
</p>
<p>
Nessuna parte sarà ritenuta inadempiente o
responsabile di eventuali ritardi, mancati adempimenti (esclusi gli obblighi di
pagamento) o interruzioni del servizio causati direttamente o indirettamente da
eventi che sfuggono al suo ragionevole controllo.
</p>
<p>
4078-705022-F09 agosto 2015
</p>
</body>
</html>
